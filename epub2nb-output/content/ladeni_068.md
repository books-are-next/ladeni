---
title: Opuštěná paleta
contentType: poetry
---

<section>

_Nevím zda báseň právo má  
do přesypek veršů svých  
prach mrtvých přesypat  
troufale tlouci křesadýlkem svým  
o křemen mlčení  
co vznešené dlí v obrazech_

</section>

<section>

_když ví že rámy jednou setřesou  
a prohlásí Už vyrostly jsme z nich  
a věci v zbroji barevné  
znaveně se zády otočí  
k plýtvání pochval našich_

</section>

<section>

_Tak má to spíše být  
by obraz trval v nás  
a nebyl viselcem jen v pokojích  
o nějž se zavadí když dereme se dny  
On vzbouzeti i v nocích má  
k stíhání krásy také ke sporům_

</section>

<section>

_Sám trhal svět co plod  
my hladily jsme stíny nejčastěji  
Jsa vyňat z kroužení chtěl tam jen spočinout  
kde milost sčesala strom poznání  
a láska navála spadalé listí jeho_

</section>

<section>

_Bývala plátna matnicí  
jíž malíř díval se snad v ráji na kraji  
do příprav světelných  
a zákal barevný mu mnohdy bráníval  
až za ně uvidět A tu on hmatával  
a vjížděl poslepu liniím do kšticí_

</section>

<section>

_Miloval vzduch ptactvem vypraný  
lunu noc bělící  
nahé údy ke snění tulíval  
a oblakům ve spánku stočeným  
ornici stromy města nabízel_

</section>

<section>

_Nesmutněte že zchromlo křídlo palety  
Zná umění kdož jeho jsou  
K ničemu mrtvým vavřín nehojivý_

</section>

<section>

_Nehezkne dílo časem běhutým  
Postačí očí dík hluboké smeknutí  
víček Zdivených víček vašich_

</section>
