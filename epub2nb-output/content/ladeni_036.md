---
contentType: prose
---

Nic víc

Říkám si pořád Život  
a je to jen útek osudnice  
Přibude trochu horeček  
rmutu žadonění  
a nic víc

  

Říkám si pořád Sen  
a je to jen uhlík vypadlý  
Přibude troška hladu  
nedočkavosti zklamání  
ani zbla víc

  

Říkám si pořád Láska  
a je to jen milodějný kyslík tmy  
Přibude trocha studu  
zlacení samoty  
a nic víc

  

Říkám si pořád Smrt  
a je to jen stará sklenářka  
Přibude kventlík naděje  
Sbohemdání  
ani zbla víc

  

Říkám si pořád Poesie  
a je to jen hrstka orlích per  
Přibude kůrka štěstí  
údivu zkroušenosti  
a nic víc
