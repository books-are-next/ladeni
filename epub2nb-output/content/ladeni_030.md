---
title: "Déšť v\_dubnu"
contentType: prose
---

_J. Žantovskému_

_Poblázněn trochu jako Keats  
když psávával své Fanny  
domlouvám jaru co lupe v lupení_

  

_Překousni nitě které stehovaly  
zemi a vdoví šat jí šijí  
Ty deště žalné jak by omývaly  
v hlubině krásnou Ofelii_

  

_Vyhrň si rukávy a přilož polínko_

  

_Prohrábnout stačí popel spálenisk  
rozklenout větry očistné  
pomoci všemu co kámen stisk  
vyplnit důlky milostné_

  

_Ztiš miserere v korunách  
hleď jaro pospíšit si říci  
že země vlčí hlad  
zadáví lenošící_

  

_Ať zlatá ústa po listí bloudí zase  
a v polích zrní zavrní  
kdejaká žilka ve mně vyptává se  
už jsem jak na trní_
