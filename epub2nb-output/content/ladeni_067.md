---
title: Za básníkem
contentType: poetry
---

_Ó bázni Tanečnice pavučin  
tkaných osudem nevidomým_

  

_Básni z níž poztrácel jsem  
téměř všechna slova  
ty všudypřítomná básni_

  

_Pln pokušení sloučit sporá upamatování  
v novou zářivou věrnost  
brodím se listím podzimním  
jako bych šlapal po roztříštěných  
oknech katedrál  
Žluté tváře fialová roucha  
šarlatové rány hnědá zaschlá krev_

  

_Tiché ptactvo poprchává šerem  
a všechny věci projevují mi milosrdenství  
jak bývá v pohádkách_

  

_Rozkývala se větvička pod duší  
která mě náhle opustila  
Ty se máš Ty se máš  
ale co počneš si ve světě převráceném  
až vrátíš se zcuchána rukou kostlivčí  
z brány pokolení_

  

_Ó bázni Tanečnice pavučin  
tkaných osudem nevidomým_

  

_Stín básníka zabitého růží  
v kamej západu zázračně jistě ryje  
všechna poztrácená slova  
v novou neskonalou věrnost_

  

_A má jak listí zamrzlé v kalužích  
mlčí za elegie šustotu a mžení_
