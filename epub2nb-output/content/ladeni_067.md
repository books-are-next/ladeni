---
title: Za básníkem
contentType: poetry
---

<section>

_Ó bázni Tanečnice pavučin  
tkaných osudem nevidomým_

</section>

<section>

_Básni z níž poztrácel jsem  
téměř všechna slova  
ty všudypřítomná básni_

</section>

<section>

_Pln pokušení sloučit sporá upamatování  
v novou zářivou věrnost  
brodím se listím podzimním  
jako bych šlapal po roztříštěných  
oknech katedrál  
Žluté tváře fialová roucha  
šarlatové rány hnědá zaschlá krev_

</section>

<section>

_Tiché ptactvo poprchává šerem  
a všechny věci projevují mi milosrdenství  
jak bývá v pohádkách_

</section>

<section>

_Rozkývala se větvička pod duší  
která mě náhle opustila  
Ty se máš Ty se máš  
ale co počneš si ve světě převráceném  
až vrátíš se zcuchána rukou kostlivčí  
z brány pokolení_

</section>

<section>

_Ó bázni Tanečnice pavučin  
tkaných osudem nevidomým_

</section>

<section>

_Stín básníka zabitého růží  
v kamej západu zázračně jistě ryje  
všechna poztrácená slova  
v novou neskonalou věrnost_

</section>

<section>

_A má jak listí zamrzlé v kalužích  
mlčí za elegie šustotu a mžení_

</section>
