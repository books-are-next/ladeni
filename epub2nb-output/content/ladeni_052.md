---
title: Dnes zrovna tak
contentType: poetry
---

_Josefu Horovi_

_Z tolika nocí náš ukusoval hlad  
jen vindra v klamu kapsách byla  
však po útratách vždycky zbyla  
zář co sny naše násobila  
do součtu štěstí zrad_

  

_Z tolika veršů tvých se hlava motala  
a dobře bylo když ti klesal hlas  
z jednoho ještě na srdci mám mráz  
TAM DOLE POMLOUVAJÍ NÁS  
Má duše však se s tebou nebála_

  

_Z tolika kuželů jsi uměl nasoukat  
slunečnou píseň i tu černající  
rozryvnou srdnatě neslzící  
obilí vtlučené a přece sypající  
loudavý čas jde si je vyhrabat_

  

_Z tolika křiků bídy byla fanfára  
co hřímávalo ztišeno je  
a přísní vše co moje tvoje  
Tvůj verš tiší mé nepokoje  
dnes zrovna tak jak za stara_
