---
title: Přípravce soudů
contentType: poetry
---

<section>

_Tekuté štětce dešťů  
malují nám jaro  
tisíci kopýtky listů strom hrabe ve větru  
Dej pozor slovo ať barvy nesetru_

</section>

<section>

_v tom čase který vzteká se a pění  
jak ďábel do kropenky namočený_

</section>

<section>

_Vizte krajina je připravena pro malíře_

</section>

<section>

_Už jde a po paletě roztírá si  
čistotu rosy smutek krásy  
Už jde a nasazuje sklíčko  
milence hlídá paraplíčko  
Už jde a špičky štětců rozmarných  
mokří si na rtech svých_

</section>

<section>

_Veliké malování právě začíná se_

</section>

<section>

_Úponkem něžným motýlokvětá  
kresba se šplhá po té nahé paní  
co zjihlá lůžkem tělo rozplétá  
a malíři se dává bez zdráhání  
Ten čarou milostnou si bere ji tak slastně  
že nevíš kresba to či milování vlastně_

</section>

<section>

_Však malíř přece od ní odchází_

</section>

<section>

_Jde k jiné nahotě k nahému jde ránu  
úsvity nocí chytá do svých rámů  
s křídel všech ptáků barvy bera  
v hlaholu světla hledá ticha šerá  
ten malíř který v chládku očí schoval  
včelí chléb květů a sen vymaloval_

</section>

<section>

_Zas nemá stání a k dětem pospíchá_

</section>

<section>

_Těm šatky naráz svezou se s jich tílek  
když uzří paletu kde z každé barvy Mílek  
ten šelma vyhlíží jsa samá rozvernost  
už kupu dětí má a nemá malíř dost  
jdou s ním až tam na schody žebráků  
kdy v sobě ztracen šel do mourů soumraků_

</section>

<section>

_Jde Josef Mánes do noci černostříbré_

</section>

<section>

_Mazlivou tmou žen víc už sváděn není  
zlou mrákotnou jde v strašném osamění  
s lampičkou rozžatou Nač si Bože svítí  
mam žluti mámí krve žilobití  
mam žluté růže kalich melancholie  
co v mokru podsvětí mu hrůza dolije_

</section>

<section>

_Už odešel Přípravce soudů  
co sklenou se  
nad protivenstvím dní_

</section>

<section>

_A cestou necestou jde za ním umění_

</section>

<section>

_Tekuté štětce dešťů  
vymalujte nám léto  
pel jeho tužky nechť má každý květ  
a jeho smutkem dejte rozvonět  
obrazy všechny krásné země této_

</section>
