---
title: Radosti…
contentType: poetry
---

<section>

_MUDr. Milanu Čížkovi_

_V přeháňkách krásy oči dávným cloně  
za antickou tak hlavou dubna  
zahodil jsem slova schlubná  
v krápání žalů jdu si zase pro ně_

</section>

<section>

_Dny přišláplé s pochodní dolů k zemi  
hledám rým k jedinému jménu  
něco tak hebkého jak ze saténu  
pochovanému včera s nadějemi_

</section>

<section>

_Nad zemi jar kukačka vykukuje  
a bouře křídlatá se hlásí  
sinokvět blesků utrhla si  
loudící země co vše přejmenuje_

</section>

<section>

_Silici veršů Živiny zas slova  
bohorovné noci nedočkavý  
ať shodí mrazné zlatohlavy  
Silici pro mne Slova čekanková_

</section>

<section>

_Radosti co ze mne učiníš v ten čas  
až rozdychtěný vběhne do sna  
dštící slova medonosná  
Radosti co ze mne učiníš a z nás_

</section>
