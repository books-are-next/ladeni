---
title: Vypravěč
contentType: poetry
---

<section>

_Jaromíru Johnovi_

_Je zpytatel a slovo za slovo on umí vzít  
citlivě hrouže do příze prsty bdělé  
prsty s trním zdůvěrnělé  
a s mistrností přadláckou  
zachází s dějů osnovou netrhaje nit_

</section>

<section>

_Kde jenom naučil se člověka tak znát  
neb míru víry v nás on nijak nezvětšuje  
spíš škodolibě zahanbuje  
až rdíce se v své jevištnosti  
svlečeni k hanbě do nahosti  
nevíme honem kam jen ruce dát_

</section>

<section>

_Má věty vzácné jako mléko ptačí  
má statečné že ti co nocí kráčí  
kdy po živáčku ani vidu slechu  
v tmě mohou si je říkat pro potěchu_

</section>

<section>

_Má stránky jako za klekání psané  
má jiné veselostí směle rozpásané  
a čoudící pak marnou pýchu naši  
on kratiknotem smíchu zháší_

</section>

<section>

_Obnovil slávu starých draček  
želených časů vykladaček  
Doderky žití rozlétlého  
schytati umí láska jeho  
Ale nakonec vždy dobré slovo ztratí  
když příběh jme se umírati_

</section>

<section>

_Dnes rád bych sám o něco požádal  
aby mě nějak do povídky dal  
popustil jenom sámek věty  
abych se mohl dozvěděti  
v čem se já v sobě nevyznal_

</section>
