---
title: Za Jiřím Ortenem
contentType: poetry
---

<section>

_V měsíci sklizně  
bled a natažený  
ztracen pro utrpení  
leží ten básník sotva olistněný  
a Musa cuká křídlem trčícím_

</section>

<section>

_Tich leží natažený  
už jen syn ženy  
smrtelný syn ženy  
a marně Poesie tiskne ucho své  
už se neozve_

</section>

<section>

_Nesmírné oči vyčítavé  
nesmírné oči ponížené  
smutný smutný  
o tolik smutnější  
anděla poznavšího  
klín ženy vezdejší_

</section>

<section>

_Ametystová spona jeho rtů  
přidržuje sinavost  
a krve třepení_

</section>

<section>

_Co čeká_

</section>

<section>

_Nehybnou úzkost soch  
soch do nichž kámen rozvíjí se  
a vítr vítr očistný_

</section>

<section>

_co trávu marné slávy čeří  
jasice básní  
do Styxu napadalé_

</section>

<section>

_Já chodím tmou  
stranou dnů vřeštících  
a stesk ta stará růže pršící  
v kalužinku rozlévá se  
Nákaza třesavky se plíží  
podšívku tmy rozparují bubny_

</section>

<section>

_Už je po naději  
vzduch nabit varhanami  
a vata měsíční  
ucpává žalu mokvání_

</section>

<section>

_Jen vzpomínka_

</section>

<section>

_Vždyť Bože to je on_

</section>

<section>

_ten na sklo věčnosti tak přitisknutý  
co veršem cloně si  
nahlížel do záhrobí  
a nosík přitlačený  
podoben kvítku byl  
z mé strany kvítku  
Spadlo do jámy  
a tiché hřmění prošlo hlínou_

</section>

<section>

_On věděl_

</section>

<section>

_co tlačí básně ve střevíčku  
teď nemá ani na hromničku  
keřík zlatý odkad mrtvý hlas  
beze slov těší nás_

</section>

<section>

_On věděl_

</section>

<section>

_v samotě slov si žil  
pamětliv služby byl  
dlužen pranikomu  
vlažné vyplivoval  
strašně ducha lačen  
do žalmů rostl_

</section>

<section>

_Už tone v nicotě_

</section>

<section>

_Přes hrob přeletí sníh  
sníh umouněný  
jako papír vyhozený  
dopis s verši k nepřečtení_

</section>

<section>

_Hrany znějí  
toť dupot kopyt  
koně básníků  
běží a běží do stáje stínů  
hřívu zapálenu  
frkaje zděšením_

</section>

<section>

_U trůnu popela  
lalije voňavá  
k orlům ukazuje_

</section>

<section>

_Až v katedrálách budou plouti ryby  
tento básník  
vyvolán bude jménem_

</section>
