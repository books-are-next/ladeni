---
title: Básník
contentType: prose
---

_Nejedno noční z mžených jmen  
i kopřivám dát se osmělil  
ač víru měl co byla bez kolen  
přec dušoval se v prsa bil_

  

_Odhrnuv řeč na nahé kosti  
živ hryzavým byl steskem tím  
mít tolik jemné citlivosti  
a otočit se s leknutím_

  

_když na stín by mu někdo stoup  
a trápil věcí nitra malá  
ba řeřavěl je v takou hloub  
až sama sebe zrazovala_

  

_Odvíjel z klubka hebkých patek  
co Pošetilost má ta spanilá  
nenadálost ba i sám zmatek  
že báseň na to sotva stačila_

  

_Káčírky zkusmé vrhal po hladině  
své mateřštiny punkvy záludné  
mizely vírem v hlubné proláklině  
kde tajemství zrá nemluvné_

  

_Též abeceda věčně trucovala  
když větu chtěl z ní spíchnouti  
a slova stranou zaražena stála  
jak bez halíře dítě na pouti_

  

_Nejraděj měl náměsíčná zpola  
slovíčka slůvka spánkem zlacená  
na která když si veršík zvolá  
jsou hlasitostí ztracena_

  

_Sun mrtvých lun mu udělal  
a ticho v rose ztekutělé  
V té očkovat se báseň jal  
tím roubem žalu za zemřelé_

  

_Když maličká v něm duše byla  
rád chlácholil se Nu řeknou si  
V křovisku uschlém hnízda zbyla  
a pták tam zpíval jakousi_
