---
contentType: prose
---

Prosba

Ne Pane nejsem hoden přízně Tvé  
já po léta žil jak ta zvěř  
a Tvoje rány ohnivé  
mně nesvítily ale věř

  

že nacházím-li jméno Tvé  
pak ne ze strachu před trestem  
já prosím vroucně za jiné  
Jen neopouštěj tuto zem

  

Ta země krev Tvou pila vždy  
a mečem jiné nutila  
pít z dlaní ztěžklých od vraždy  
však také od díla

  

Od díla Pane slávy Tvé  
snad lid ji po svém vykládal  
ne netresci ty nevinné  
ta srdce prostná chtěla dál

  

Až k Boží říši mířila  
ta měla ležet v klíně Čech  
Ty nedej aby přesila  
nám zakládala jinou v zdech

  

v zdech v ohradě Tvé zbrojnice  
za niž se mřelo s úsměvem  
pro příkaz Tvůj snad nejvíce  
s milostí popatř na tu zem

  

Je bezčasý Tvůj vládčí čas  
dej prožít jí do sebe jít  
A rci jí I když zklamalas  
chci v milosrdenství tě vzít

  

To vše nám vnukni Pane  
nám bloudícím dnes ve snu zlém  
a srdce máš-li rozhněvané  
ne hanbou trestej železem

  

Ne Pane nejsem hoden lásky Tvé  
za zpokornělý prosím lid  
Dej výzbroj zemi truchlivé  
v posledním boji najít klid
