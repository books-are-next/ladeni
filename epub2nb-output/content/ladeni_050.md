---
title: Vinice
contentType: poetry
---

_Ten zástěrkář už vtrh i do vinice  
jako by jinde neměl toho dost  
choulí se réva v závoj ruměnice  
ten nestyda jí sahá na nahost_

  

_V odkrytém listí blýská lýtko ženy  
a tepna října krvaví náručí  
trhaný hrozen všecek rozdurděný  
jak dětský ret svá zrnka napučí_

  

_Naposled slunce stráň chce pomazliti  
hřbitovní něžnost je to bezmála  
troufá si věrnost listím zašustiti  
betlemská sláma stejně šeptala_

  

_Vinice zpustla bdí tam smělec bdělý  
kostnatý čahoun strach jde z chlapíka  
Bodlák Hodovník zkajícnělý  
však furiantsky si připích stehlíka_
