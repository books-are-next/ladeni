---
title: "Jak přišla hrdlička k\_pásce"
contentType: prose
---

_Maria Panna v samé práci  
a Ježíšek jí nechce spát  
Poklízet vařit zašívat si  
a ještě k tomu kolíbat_

  

_Hrdlička lítá samá legrace  
a nechce se jí mršce do práce_

  

_Durdí se Panna Co se máš co smát  
Ježíška budeš kolíbat_

  

_Kolíbala hrdlička  
kolíbala Ježíška  
sotva zavřel očička  
ulítla mu hrdlička_

  

_Kolíbka se zastavila Ježíšek ten pláče zas  
mlíko s plotny utíkalo k obědu byl právě čas_

  

_Ty lajdačko hned pojď sem  
počkej my tě přivážem_

  

_Vzala Panna sametku  
Ty ty poběhlice  
uvázala hrdličku  
rovnou ke kolíbce_

  

_Oběd už je uvařený a Ježíšek spinká dál  
neposeda nesměje se pásek se jí zařezal_

  

_Prosím prosím svatá Panno dej mi trošku zalítat  
já už budu tuze hodná přijdu zase kolíbat_

  

_Ježíškovi do kašičky  
cukrů cukrů cukrů dám  
cukrů cukrů do hubičky  
řekni Už se nehněvám_

  

_Panna v smíchu klopí řasy  
Kš Kš Leť si pohane  
Za trest však na věčné časy  
pásek ti už zůstane_
