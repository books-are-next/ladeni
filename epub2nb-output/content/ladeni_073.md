---
contentType: prose
---

Památce K. H. M.

V šustotu tenkém prvních pršek máje  
ke stínu básníka se zase obrátím  
letící hřbitov loňska před očima maje  
s rozkazem mobilisačním

  

A půjdu tam kde sfinx si pracky hryže  
nad otázkou co položil jí lid  
domova mého jehož jasný kníže  
zas zbronzověl když nemohl se bít

  

V šustotu tenkém prvních pršek máje  
s lešení veršů spadne znovu sen  
a ve hře slov snad po sté prohrávaje  
na vlastní pěst se vzbouřím s básníkem
