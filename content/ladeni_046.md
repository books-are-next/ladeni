---
title: Hledání
contentType: prose
---

_Stanislavu Hanušovi_

_Už hotují se velká dění  
a hotují se stranou slova  
Jen rytmus veršů dál si klová  
ohryzek stokrát ojeděný_

  

_Váhá a váhá co verš žene  
tam až tam kde popadávals dech  
sedí si sklesle na křídlech  
básně až k Bohu rozpřažené_

  

_Vybrat si slovo ať má svátek  
čerstvé hladké plné nevěry  
topůrko kluzké ostré sekery  
ať rozletí se kolovrátek_

  

_Čekala báseň na vnuknutí  
zrá slupka trpkých bobulí  
Proč zrovna mně se vyhnuly  
Co ta má slova co kde kutí_

  

_Čas zpozabučku číhá Nemluva  
Ty verše mrazící až v míše  
Kde zpěv co orel křídlem píše  
srocené věty slavná úmluva_

  

_Ale pták s hnízdem také nevzlétá  
zapřená báseň i tak je básní  
roste a v nesdělení krásní  
veliká přísná z vůle ulitá_
