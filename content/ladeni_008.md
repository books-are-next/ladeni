---
contentType: prose
---

Ladění

Malou noční hudbu slov odzpívaných z ráje  
do usínání dětí zazpívat bych chtěl  
a oddychna si dozpíváno maje  
bych do daleka s nimi odletěl

  

Do země lazurné kde vlezlé zimy není  
a lidé nevědí co je to míti hlad  
bóžinku jaké by to bylo posezení  
na hoře z marcipánů jen si vzpomínat

  

Malá noční hudba podařit se nechce  
do usínání dětí však pošeptat jsem šel  
Dětičky malé kdo musí vzlétat těžce  
ten věřte vždycky nejvýš vyletěl

  

A to je tatínek a to je vaše máma  
a to jsou chudáci ba u nás skoro všem  
vyrážejí křídla celá země s náma  
se chystá letět nebi do oken
