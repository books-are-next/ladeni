---
title: Mlýnek
contentType: poetry
---

<section>

_Tak šup a honem do peřinek  
dívej se pěkně do stěny  
uslyšíš hrčet zlatý mlýnek  
co si tam zpívá zazděný_

</section>

<section>

_Mele on mele všechny řeči  
cos kdekomu dnes pověděl  
Mžikalka víla u něj klečí  
tma už ji chytá od křídel_

</section>

<section>

_Až semele cos napovídal  
nasype ti to pod čelo  
a hleď aby sis dobře hlídal  
co se ti v spánku semlelo_

</section>
