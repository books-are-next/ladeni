---
title: Památce K\. H\. M\.
contentType: poetry
---

<section>

_V šustotu tenkém prvních pršek máje  
ke stínu básníka se zase obrátím  
letící hřbitov loňska před očima maje  
s rozkazem mobilisačním_

</section>

<section>

_A půjdu tam kde sfinx si pracky hryže  
nad otázkou co položil jí lid  
domova mého jehož jasný kníže  
zas zbronzověl když nemohl se bít_

</section>

<section>

_V šustotu tenkém prvních pršek máje  
s lešení veršů spadne znovu sen  
a ve hře slov snad po sté prohrávaje  
na vlastní pěst se vzbouřím s básníkem_

</section>
