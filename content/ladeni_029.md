---
title: Není jména
contentType: poetry
---

_Mimo tvé oči  
a mimo tvé ruce  
někde jen v lemu dechu tvého  
když spíš jsem rozemnut  
prach čehosi tak vzdáleného_

  

_Jenom jména_

  

_Kdotobyl a Kdotobyla  
Cotosnil a Cotosnila  
Zalomil a Zalomila_

  

_Mimo tvé lokty  
a mimo tvé vlasy  
někde jen v lemu tvého snění  
minulost studu zastýská si_

  

_Smyslným smíchem nesmyslným  
čaruje večer za dědinou  
Smyslným smíchem nesmyslným  
smějí se děvčata_

  

_A žádná nedá jména tvému žalu  
Jen krev odlévá jeho podobu  
až do hrobu až do hrobu_
