---
contentType: prose
---

Pro Antonína Procházku

Když vcházím po špičkách  
do tvého malování  
jasním se  
a dávný stesk mi vhání  
shledání něžných nach  
když vcházím po špičkách  
do tvého malování

  

Slova má zimolez zimostráz  
jak často básni hlavu ztratilas  
Jen hromničky bouřek malbou rozsvícené  
zavedly v kraje zaslíbené

  

Když vcházím po špičkách  
do tvého malování  
bojím se  
návratů do světa prašivého  
s cimbuří zámku slunečného  
když vcházím po špičkách  
do tvého malování

  

Z barev rozžatých dnem prvním po stvoření  
na hoře měsíčné tkám prapor okouzlení  
z těch které jitra přináší  
i duhy ze tmy nejzazší

  

Když vcházím po špičkách  
do tvého malování  
bráním se  
zvědavec skonávání  
uviděných v snách  
když vcházím po špičkách  
do tvého malování
