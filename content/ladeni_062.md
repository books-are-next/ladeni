---
title: Na hrob Hanuše Jelínka
contentType: prose
---

_A zase černě jáma zívá  
a hřbitov náš se rozšiřuje  
kdo do hrobu se Tobě dívá  
bolest si šeptem nadlehčuje_

  

_tím šeptem listů obrácených  
z nichž vanou básně milované  
dvou lásek k slávě zkrvavených  
Vzkříšený básník z mrtvých vstane_

  

_z té slávy Tebou znivé česky  
která smrt v život věčný mění  
ze kterých srázné slétlé blesky  
nám ztichlým hřmějí do mlčení_

  

_Umře-li básník hvězda zmírá  
a hvězda básně v jase vstává  
umře-li básník jeho víra  
ranami živých prorůstává_

  

_a když i jámy hloubka zívá  
a hřbitov dál se rozšiřuje  
do hrobu Tobě kdo se dívá  
svou bolest jí si nadlehčuje_
