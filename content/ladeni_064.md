---
title: Bedřich Smetana
contentType: poetry
---

<section>

_Matečnou hudbu crkotů a vání  
matečnou hudbu nocí úsvitů a vod  
sám osluněný chorál jitřních díkůvzdání  
stvoření chválu růstů doprovod  
on odposlouchal zjímal k poslouchání  
životů našich slavných doprovod_

</section>

<section>

_On vyhrává nám nejen hrává  
i tehda když své pochovává  
a smrt už civí za klavírem  
akordy se mu nekaboní  
a když pak žal jas přizacloní  
přes zarmoucení píseň smavá  
stahuje nás zryvným vírem  
vlahou vroucí víry sytí  
naše hřmivé čepobití_

</section>

<section>

_On jenž prázdno úst jen vidí  
tam kde jiní slzet počnou  
on který jen hráti vidí  
hluchý hraje lidu skočnou  
v důvěru vše kolem mění  
i to strašné neslyšení_

</section>

<section>

_Snivá radost vemlouvavá  
loubím písní bolest spíná  
a jen z koutku vyhledává  
socha žalu Niobina_

</section>

<section>

_České nebe k výším zvedá  
k vesmírnému nebejasu  
příští slávy nápověda_

</section>

<section>

_Hudbičkou hubiček hlaholem zvonoviny  
veselím rozpásaným mračným tichem sudby  
On provází nás tam až mezi stíny_

</section>

<section>

_Stůj při nás stůj  
Ty všemohoucí hudby_

</section>
