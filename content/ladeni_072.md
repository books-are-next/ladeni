---
title: Hrejme dále
contentType: poetry
---

<section>

_To co k básni ladívalo  
a po struníku smyslů hmatalo  
dnes-li neladí  
to co na vážkách se lehkým stalo  
a milované v kletbu dalo  
nic nevadí_

</section>

<section>

_Hrejme dále_

</section>

<section>

_Ty verši zbytečně se neohni  
ať řeknou hudba v prázdném sále  
ať řeknou mračno kouře po ohni_

</section>

<section>

_Hrejme dále_

</section>

<section>

_V nocích za dveřmi se cosi plouží stále  
Pradávné verše jsou to jsou  
a trou se bludnou ozvěnou_

</section>

<section>

_Dílo sluneční je věčné ale  
a cesta básně ta je bez konce  
až ráno otočí si růže rozespalé  
začněme znova zhurta i lehounce_

</section>

<section>

_Ozve se Dále_

</section>

<section>

_A zabloudíš-li v slyšení  
osnovu rozpleť viděného  
a uklouzneš-li v cítění  
za křídlo chyť se tušeného_

</section>

<section>

_Nenadále_

</section>

<section>

_báseň sama tvrdě křísne  
do troudu slova Tam je ztajena  
prastará moudrost jejíž čelo přísné  
přilbicí blesků kryje Athéna_

</section>

<section>

_Hrejme dále_

</section>
