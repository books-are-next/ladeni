---
title: Sláva slova
contentType: prose
---

_Až řeky budou couvat k pramenům  
do Josafatu k soudu nade všemi  
den sirný urve křídla nebesům  
ty tího slova vzlétni s nadějemi_

  

_a lehkost naši tam až vyzvedni  
kde Mlčení střed bytí jímá celý  
a slovům našim dej zvuk výsledný  
jímž proroci tak buráceli_

  

_Slovo hedvábné i z pytloviny  
ty kvásku slova jak zvedal jsi náš sen  
V hučící včelín šli jsme mateřštiny  
med jistot loupit z jejích mezistěn_

  

_Slovo tvé Hoří alarmuje znova  
krev s níž jdem do hry i když ztracena  
Sup krásy dnes nám oči nevyklová  
vždyť místo jmen říkáme zájmena_

  

_Až řeky budou couvat k pramenům  
a hřmíti pozoun bude chmurný  
složíme k trůnu marný slova um  
špetku popela co zbyla na dně urny_
